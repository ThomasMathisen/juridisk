# Avtalevilkår for bruk av Digipost for bedrifter

Avtalevilkår for bruk av Digipost for bedrifter, organisasjoner, mv. Nedenfor følger vilkår som gjelder for bruk av Digipost («Vilkårene»), en tjeneste fra Posten Norge AS («Posten»), org. nr. 984 661 185. Dersom foretaket som skal anvende Digipost («Kunden») har spørsmål til Vilkårene eller deres anvendelse for Kunden, må Kunden kontakte Posten på e-post salg@digipost.no og avvente Postens svar før vilkårene aksepteres og Digipost tas i bruk.

## 1. Om Digipost

Digipost gir adgang til å sende, motta og arkivere informasjon og data («Meddelelser») i elektronisk form til registrerte brukere av tjenesten. Før Kunden får tilgang til Digipost, skal Kunden gi følgende opplysninger til Posten:

Foretaksnavn, forretningsadresse (gateadresse), postadresse, fakturaadresse og organisasjonsnummer til Kunden, og navn og fødselsnummer til kontaktperson som har rett til å forplikte Kunden.

Postens formidling av Meddelelser via Digipost er basert på sikker identifisering av sender og mottaker. Det er derfor nødvendig at Kunden gir riktige opplysninger for å oppfylle avtaleforholdet etter disse Vilkårene.

## 2. Pris- og faktureringsbestemmelser

Pris for bruk av Digipost følger av «Prisliste Digipost» og er angitt i norske kroner eksklusiv merverdiavgift. Betaling skjer elektronisk i løsningen ved bestilling om det ikke er avtalt at betaling skal skje etterskuddsvis. I sistnevnte tilfelle gjelder generelle betalingsbetingelser for Posten Norge AS.

Digipost godtar betaling med bank- og kredittkort, inkludert MasterCard og Visa, gjennom en sikker betalingstjeneste. Kortinformasjonen blir lagret for å forenkle fremtidige betalinger, som medfører at Kunden unngår å måtte legge inn dette ved hvert kjøp eller fornyelse. Ved kjøp av abonnementstjenester samtykker Kunden samtidig til at beløpet for valgte abonnement kan trekkes automatisk ved kommende forfall ved å legge inn gyldig kortinformasjon. Kunden forplikter seg til at kortet som legges inn er gyldig, at vedkommende kan disponere dette, og at det har tilstrekkelig dekning ved fremtidige forfall. Abonnementet vil løpe inntil Kunden avbestiller eller endrer dette, eller dersom det ikke lykkes å trekke avtalt beløp på forfall, jf. avsnitt om Mislighold.

## 3. Tjenestenivå

Det er en målsetning at Digipost skal være tilgjengelig for kunder og brukere 24 timer i døgnet, 7 dager i uken.

Posten kan innstille tjenesten i tilfelle teknisk feil, oppgradering av programvare, vedlikehold av systemet, endringer, strømbrudd eller lignende forhold.

Såfremt Posten er klar over at tjenesten vil bli innstilt, skal Posten varsle Kunden om dette i rimelig tid før tjenesten innstilles. Dersom innstillingen av tjenesten ikke er kjent på forhånd, skal Posten varsle Kunden så snart det er mulig, senest kl. 09.00 første virkedag etter innstillingen har inntruffet.

Posten er ikke forpliktet til å varsle Kunden om innstilling av tjenesten som etter en forsvarlig vurdering antas ikke å ha betydning for Kunden. Et eksempel på en innstilling det her siktes til er korte innstillinger på i ukurante tidsperioder utenfor normal arbeidstid.

Varsel kan være i form av en melding som sendes til den e-postadresse som Kunden har oppgitt ved registrering og/eller til Kundens postkasse i Digipost. Forsendelser av Meddelelser gjennom Digipost vil behandles fortløpende og meddelelsene vil normalt være tilgjengelig for mottaker omgående etter avsending. Forsendelsestiden vil imidlertid kunne variere og ved stort antall samtidige oppgaver eller store oppgaver vil forsendelsestiden øke.

De til en hver tid gjeldende produktspesifikasjoner for tjenester gjennom Digipost vil være tilgjengelig på www.digipost.no/bedrift.

## 4. Kundens bruk av Digipost

### 4.1. Generelt

Kunden skal kun benytte Digipost som beskrevet i disse Vilkårene.

Kunden kan logge seg på Digipost med BankID utstedt av hvilken som helst bank i Norge, eller annet tilsvarende sikkerhetsinstrument godkjent av Posten. Passord/kode generert fra slikt sikkerhetsinstrument er Kundens signatur ved bruk av Digipost. Det vil bli lagt til grunn at det er Kunden som har benyttet seg av den enkelte tjeneste på Digipost der hvor korrekt passord er benyttet. Sikkerhetsløsningene er beskyttet av et passord/kode og er personlig. Kunden er selv ansvarlig for bruken. Det er derfor svært viktig at det brukes et unikt passord/kode og at det aldri oppgis eller skrives ned slik at uvedkommende kan utgi seg for å være Kunden overfor Digipost. Passordet skal endres i samsvar med det som til enhver tid angis som krav til sikkerhetsløsningen.

Kunden er selv ansvarlig for å sørge for sikkerhetskopier av de Meddelelser Kunden sender, mottar eller arkiverer i Digipost. Kunden er selv ansvarlig for tap som følge av at Kunden har gitt bort sin Digipost-informasjon til andre eller ikke sikret denne informasjonen forsvarlig. Kunden forplikter seg til ikke å foreta ulovlig inntrengning i dataressurser som Digipost gir tilgang til eller på annen måte uberettiget å tilegne seg data eller informasjon. Det samme gjelder andre forsøk på å bryte sikkerheten eller unødvendig forstyrre andres bruk av Digipost. Dersom Kunden får uforvarende tilgang til andre brukeres eller kunders data i Digipost, plikter Kunden umiddelbart å varsle Posten skriftlig om tilfellet og slette eventuelle data som Kunden har mottatt.

Posten overvåker ikke innholdet i Meddelelser som sendes til, mottas eller arkiveres i Digipost-postkassen, og er således ikke ansvarlig for Meddelelsenes innhold og form, samt innhold i eventuelle lenker.

Dersom Kunden oppdager feil, mangler, uregelmessigheter eller annet som kan være av betydning for Posten som leverandør av Digipost, skal Kunden varsle Posten om dette.

### 4.2. Sending av Meddelelser

Kunden plikter å identifisere eller merke Meddelelser på den måten som Posten til enhver tid krever. Utsendelse av Meddelelser som inneholder markedsføring skal skje i samsvar med markedsføringsloven og Postens retningslinjer for slike henvendelser via Digipost.

### 4.3. Mottak og arkivering av Meddelelser

Bestemmelsene i dette punkt 4.3 kommer bare anvendelse i den utstrekning Posten tilbyr Kunden funksjoner i Digipost for å motta og arkivere Meddelelser.

Kunden gir tillatelse til at alle potensielle avsendere, inkludert offentlige myndigheter, virksomheter, organisasjoner og privatpersoner, kan benytte Digipost for kommunikasjon med Kunden. Posten vil sende Meddelelser til Kunden blant annet om ny funksjonalitet, driftsinformasjon og annen informasjon knyttet til Digipost. Kunden er inneforstått med og aksepterer at Digipost når avsender benytter tjenesten, kan erstatte tilsvarende kommunikasjon med avsender via ordinær post til Kundens fysiske postkasse/postboks. Kunden gir videre Posten tillatelse til å benytte Digipost og den e-postadresse som Kunden har oppgitt ved registrering, til å rette markedsføringshenvendelser og andre henvendelser til Kunden, og til å utlevere grunndata (navn, adresse, telefonnummer og fødselsdato) til tredjepart for bruk ved markedsføringshenvendelser (adressemekling). Kunden kan stenge for andre kunders og brukeres søk etter Kundens adresse i Digipost eller ethvert mottak av Meddelelser fra offentlige myndigheter, virksomheter, organisasjoner og privatpersoner, eller reservere seg mot markedsføringshenvendelser fra Posten eller tredjepart, ved å endre innstillingene for dette i Digipost.

Uavhengig av dette vil Kunden ha tilgang til tilbud og annen annonsering, inkludert annonsering basert på opplysninger om den geografiske beliggenheten til Kundens forretningsadresse (gateadresse) mv. ( jf. punkt 8.7 nedenfor), fra virksomheter og andre under en egen fane for tilbud i Digipost, med mindre Kunden stenger for egen tilgang til denne fanen ved å endre i innstillingene for dette i Digipost.

Kunden er selv ansvarlig for at riktig e-postadresse og telefonnummer er lagret i Digipost og å opplyse om endringer på angitt måte, såfremt Kunden ønsker å motta varsel per e-post og/eller SMS (avhengig av hva som tilbys av Digipost) om Meddelelser mottatt i Kundens Digipost-postkasse.

Kunden er videre selv ansvarlig for å ha løpende oversikt over nye Meddelelser som mottas i Kundens Digipost-postkasse. Dette gjelder uansett om Kunden har valgt å bli varslet om Meddelelser mottatt i postkassen, eller ikke.

Avsendere av Meddelelser i Digipost kan be om varsel om at Meddelelser er åpnet av Kunden og om åpningen fant sted innen et nærmere angitt tidspunkt/dato for åpningen. Slike Meddelelser vil være merket spesielt.

I tilfeller hvor tidspunktet Meddelelsen er sendt av avsender kan være av betydning for avsender, mottaker eller andre, skal tidspunktet angitt av avsender i Meddelelsen eller på annen måte, og ikke tidspunktet angitt for sending eller mottak i Digipost, legges til grunn.

## 5. Postens plikter og rettigheter

Posten er ansvarlig for utføring av de oppdrag som Kunden iverksetter i henhold til disse Vilkårene. Postens ansvar omfatter ikke feil, mangler eller driftsforstyrrelser knyttet til Kundens valgte autentiseringsløsning (BankID utstedt av hvilken som helst bank i Norge, eller annet tilsvarende sikkerhetsinstrument godkjent av Posten), utstyr, programvare, tilgang til eller overføring over internett.

Dersom Posten blir kjent med feil, mangler, driftsforstyrrelser, og lignende, knyttet til Kundens bruk av Digipost, skal dette varsles Kunden så snart som mulig. Posten forbeholder seg retten til å nekte formidling, eventuelt fjerne Meddelelser i Digipost som er sjenerende eller støtende eller som etter Postens vurdering er i strid med lov, forskrift eller myndighetsavgjørelse.

Posten kan slette Meddelelser i Digipost som er feilsendt, eller som er i strid med lov, forskrift eller myndighetsavgjørelse eller som på annet vis etter Postens vurdering innebærer misbruk av Digipost. Nevnte gjelder også Meddelelser som allerede er levert til brukeres Digipost-postkasse.

Posten har anledning til å sende Meddelelser til Kunder vedrørende nye muligheter, driftsinformasjon og annen informasjon knyttet til Digipost.

## 6. Endringer

Vilkårene og priser kan endres med én måneds skriftlig varsel til Kunden som sendes på den e-postadresse som Kunden har oppgitt ved registrering og/eller til Kundens Digipost-postkasse. Tilsvarende gjelder dersom Posten foretar vesentlige innskrenkinger i Digipost sitt bruksområde. Endringer kan likevel gjennomføres uten forutgående varsel dersom endringen etter forsvarlig vurdering av Postens oppfattes å være til Kundens fordel eller er av mindre betydning. Dersom bruksområde i Digipost utvides med nye funksjoner kan Kunden bli nødt til å bekrefte disse særskilt. Informasjon om nye funksjoner vil løpende oppdateres på www.digipost.no og/eller gjennom utsendelse av melding til Kundens Digipost-postkasse, eller gjennom kontaktperson for kunder med dedikert kundekontakt.

## 7. Taushetsplikt

Partene, deres ansatte og andre som måtte handle på partenes vegne, har taushetsplikt om Digipost og alle forhold partene blir kjent med i forbindelse med bruk av Digipost, herunder forhold som berører den annen parts forretningsmessige forhold, samt data og informasjon benyttet i Digipost. Partene plikter å ta de forholdsregler som er nødvendige for å sikre at materiale eller opplysninger ikke blir brukt til andre formål enn gjennomføring av avtaleforholdet etter disse Vilkårene eller g jort kjent for andre i strid med dette punkt. Ansatte eller andre som fratrer sin tjeneste hos en av partene skal pålegges taushet om forhold som nevnt oven for også etter fratredelsen. Taushetsplikten gjelder også etter at avtaleforholdet etter disse Vilkårene er opphørt. Taushetsplikten gjelder ikke når det er plikt til å gi materiale eller opplysninger i henhold til lov, forskrift eller myndighetsavgjørelse.

## 8. Behandling av personopplysninger

### 8.1 Postens behandling av personopplysninger på vegne av Kunden

Posten vil kunne behandle personopplysninger på vegne av Kunden som følge av at Kunden benytter Digipost. Posten vil i den forbindelse opptre som databehandler for Kunden etter personopplysningsloven av 14. april 2000 nr. 31 og innestår for at vilkårene loven pålegger databehandler oppfylles. Kunden er behandlingsansvarlig etter loven og har til enhver tid full rådighet over slike personopplysninger Kunden behandler gjennom Digipost.

Posten er etter disse Vilkårene å anse som databehandler for personopplysninger som Kunden er behandlingsansvarlig for og som inngår i Digipost, jf. personopplysningsloven § 2 nr. 5, og disse Vilkårene anses som en databehandleravtale. Dersom det undertegnes en separat databehandleravtale vil denne gå foran den generelle avtaleteksten. Posten har plikt og rett til å behandle personopplysninger i samsvar med Vilkårene og personopplysningsloven med forskrifter. Posten kan ikke behandle personopplysningene, herunder overføre, overlate eller på annen måte gi tredjepart tilgang til dem, på annen måte enn det som er avtalt. Som tredjepart regnes andre enn de som arbeider under den behandlingsansvarliges eller databehandlers instruksjonsmyndighet.

Kunden er ansvarlig for å melde behandlingen av personopplysninger til Datatilsynet, dersom slik melding er påkrevet, og ikke benytte Digipost dersom det ikke foreligger grunnlag for behandlingen, behandlingen er rettidig meldt til Datatilsynet før behandlingen tar til eller det er gitt konsesjon for behandlingen dersom dette kreves. Kunden plikter å varsle Posten om sine rutiner knyttet til behandling av personopplysninger dersom disse avviker fra det som er beskrevet i disse Vilkårene.

### 8.2. Sikringstiltak hos Posten

Posten plikter å gjennomføre de sikringstiltak som er pålagt databehandler etter personopplysningsloven §§ 13 og 14, personopplysningsforskriften av 15. desember 2000 nr. 1265 kapittel 2 og 3 og eventuelle andre krav fastsatt i lov eller av offentlig myndighet.

### 8.3. Instruksjons- og innsynsrett

Posten plikter å påse at samtlige personer i virksomheten som har tilgang til opplysninger som behandles på vegne av Kunden, er kjent med disse Vilkårene. Posten er kjent med at Kunden i medhold av personopplysningsloven plikter å påse at Kundens databehandlere oppfyller kravene i personopplysningsloven. For å oppfylle disse pliktene er partene enige om at Kunden til enhver tid skal få den nødvendige tilgang til og innsyn i dataene som behandles og systemene som benyttes. Posten plikter å bistå Kunden med øvrige informasjon og praktisk bistand så langt det er nødvendig.

### 8.4. Behandling av andre personopplysninger i Digipost

Som en del av tjenestene i Digipost vil Kunden kunne få tilgang til personopplysninger hvor enten Posten eller andre kunder eller leverandører av Posten eller brukere av Digipost er behandlingsansvarlig. Kunden forplikter seg til kun å benytte slike personopplysninger som beskrevet fra Digipost, og ikke samle, lagre, gjøre uttrekk av, endre, bearbeide eller videreformidle dem mv.

### 8.5. Behandling av personopplysninger hvor Posten er behandlingsansvarlig

Posten vil som følge av at Kunden benytter Digipost også behandle personopplysninger hvor Posten er behandlingsansvarlig. Behandlingsansvarlig er i slike tilfeller Posten Norge AS, Att: Digipost, Postboks 1500 Sentrum, 0001 Oslo, +47 23 14 90 00. Posten vil ved all slik behandling av personopplysninger følge bestemmelsene i personopplysningsloven av 14. april 2000 nr 31 med forskrifter, herunder gjennomføre de sikringstiltak som følger av personopplysningsloven §§ 13 og 14, personopplysningsforskriften av 15. desember 2000 nr. 1265 kapittel 2 og 3 og eventuelle andre krav fastsatt i lov eller av offentlig myndighet. Hvilke opplysninger om Kunden som behandles, er inntatt i punkt 8.7 nedenfor.

### 8.6. Samtykke og behandlingsgrunnlag

Personopplysninger i Digipost vil bli behandlet for å oppfylle rettigheter og plikter etter disse Vilkårene, jf. personopplysningsloven § 8 a). I tillegg vil personopplysningene bli benyttet blant annet for å forbedre Digipost og rette markedsføringshenvendelser til Kunden, jf. personopplysningsloven § 8 f). Kunden samtykker med dette til behandling av samtlige personopplysninger som er omhandlet under punkt 8.7 nedenfor.

### 8.7. Personopplysninger som behandles

Det samles inn informasjon om Kunden og brukere i forbindelse med opprettelse av bruker/konto i Digipost og videre bruk av Digipost. Følgende personopplysninger samles inn og behandles om Kunden og brukere:

* Navn
* Kontaktinformasjon: Adresse, telefonnummer, e-postadresse
* Organisasjons- og fødselsnummer
* Profilinformasjon: Alder, kjønn og annen informasjon Kunden eller brukeren velger å gjøre tilgjengelig
* Elektronisk identifikasjon (IP-adresse, cookies)
* Informasjon om Kundens og brukers bruk av Digipost-løsningen
* Trafikkdata
* Adresseliste
* Kredittkort og annen betalingsinformasjon i tilfeller hvor dette er nødvendig 

All opplysninger som er innhentet fra Kunden, vil være tilgjengelige for Kunden via Digipost-kontoen, og kan rettes av Kunden via Digipost-kontoen eller Postens tjeneste for adresseendring. Det tas forbehold om at enkelte endringer kan kreve godkjenning før de aktiveres i Digipost. I tillegg samles det inn opplysninger som ikke kan knyttes til Kunden eller brukeren og som kun benyttes til utarbeiding av generell statistikk, samt til forbedring av Digipost. Dette er informasjon om:

* Nettleser (browser) og innstillinger på denne
* Operativsystem
* Skjermoppløsning og antall farger på skjermen
* Internettforbindelse
* Besøkte sider på Digipost og tidspunkt for besøk
* Hvilken side Kunden eller brukeren kommer til Digipost fra 

Digipost benytter cookies for innsamling av statistikk. Cookies er små filer som lagres i brukerutstyret i forbindelse med bruk av internettjenester. Det foretas ikke identifisering av den enkelte bruker som person i forbindelse med anvendelsen av cookies. Brukeren kan ved å endre innstillingene i sin nettleser velge å avstå fra bruk av cookies. For å logge på og benytte Digipost er det derimot en forutsetning at cookies aksepteres. Digipost vil også kunne benytte tilsvarende teknologi som cookies, som «web beacons», «pixel tags» mv., samt annen teknologi som vil dekke samme funksjoner som cookies i fremtiden.

Digipost vil også kunne lagre brukerens IP-adresse. En IP-adresse er et unikt nummer som tildeles de nettverks-enhetene, f.eks. en datamaskin, som kommuniserer med hverandre over internett. Brukerens IP-adresse vil kun bli benyttet til statistiske formål og til innsamling av demografisk informasjon i vid forstand, og vil derfor ikke kunne knyttes til Kunden eller Brukeren.

Ovennevnte informasjon brukes først og fremst til å gjøre de ulike tjenestene i Digipost mulig, å administrere og videreutvikle tjenesten, autentiseringsprosesser, diagnostisere problemer i Digipost og tilhørende systemer, å utvikle nye ideer og tjenester, samt å kommunisere med brukerne.

### 8.8. Bruk av fødsels- og organisasjonsnummer

For at Kunden skal kunne logge seg på sin personlige Digipost-konto, må Kunden benytte fødsels- (11 siffer) eller organisasjonsnummer (9 siffer) samt et selvvalgt passord. For å få tilgang til sikre Meddelelser må Kunden logge på med fødsels- eller organisasjonsnummer og sin valgte autentiseringsløsning (BankID utstedt av hvilken som helst bank i Norge, eller annet tilsvarende sikkerhetsinstrument godkjent av Posten). Kunden forplikter seg til å holde sine personlige opplysninger hemmelig for andre ( jf. punkt 4.1 ovenfor). Posten er ikke ansvarlig for feil eller mangler med autentiseringsløsningen.

Digipost registrerer og oppbevarer fødsels- og/eller organisasjonsnummer i forbindelse med opprettelsen av digital postkasse i Digipost. Fødselsnummer behandles utelukkende for identifikasjon av brukeren og rett mottaker av Meddelelser fra offentlige myndigheter, virksomheter og organisasjoner som har tillatelse til å sende Meddelelser knyttet opp mot fødselsnummer som autentiseringsnøkkel.

Fødselsnummer vil ikke videreformidles, utleveres eller anvendes til andre formål enn Digipost med mindre den offentlige myndigheten, virksomheten eller organisasjonen har tillatelse til dette på annet grunnlag. Fødselsnummeret videresendes elektronisk i de tilfeller hvor en via en link i Digipost kan komme til en annen nettside og automatisk logges på. Digipost benytter Posten Norge AS’ adresseregister for å kunne koble Kunden opp mot en fysisk adresse. Endrer Kunden adresse hos Posten Norge AS, vil den fysiske adressen Kunden knyttes opp mot i Digipost automatisk oppdateres.

### 8.9. Utlevering av personopplysninger til tredjepart

Dersom det er en forutsetning for å sende, motta eller arkivere Meddelelser, eller utføre andre tjenester knyttet til Digipost, vil personopplysninger som er nødvendig for å utføre slik tjeneste bli utlevert til tredjepart.

Med de unntak som følger av Vilkårene, vil ikke personopplysninger bli utlevert til tredjepart for kommersiell bruk. Posten deler informasjon som ikke er identifiserbar på personnivå med tredjeparter for å hjelpe disse til å bedre kunne forstå bruksmønster for ulike typer Meddelelser, tilbud, annonsering og annen tjenester/funksjonalitet knyttet til Digipost.

## 9. Feil eller mangler ved Digipost

### 9.1. Reklamasjon

Kunden må gjøre gjeldende feil eller mangel ved Digipost som medfører at Kunden ikke får levert de tjenester Kunden har krav på etter disse Vilkårene innen rimelig tid, og senest innen [5] dager, etter Kunden oppdaget eller burde ha oppdaget feilen eller mangelen.

### 9.2. Avhjelp

Posten skal snarest mulig etter å ha blitt kjent med en slik feil eller mangel ved Digipost, iverksette tiltak for å rette feilen eller mangelen.

### 9.3. Prisavslag

Forekommer det feil eller mangel ved Digipost som medfører at Kunden ikke får levert de tjenester Kunden har krav på etter disse Vilkårene, kan Kunden kreve prisavslag. Kunden vil i slike tilfeller normalt bli godskrevet et forholdsmessig prisavslag for den aktuelle tjenesten. Dersom Kunden i slike tilfeller har vært forhindret fra å sende ut Meddelelser, har ikke Kunden rett til prisavslag for disse Meddelelsene, men vil kunne ha rett til erstatning dersom vilkårene for dette er oppfylt.

### 9.4. Erstatning. Ansvarsbegrensning

Posten er ikke på noen måte ansvarlig for konsekvenstap eller indirekte tap som følge av slike feil eller mangler, med mindre tapet er forårsaket ved forsett fra Postens side. Som indirekte tap regnes blant annet: tap som følge av minsket eller bortfalt produksjon eller omsetning (driftsavbrudd), tap som følge av at tjenesten ikke kan nyttiggjøres som forutsatt (avsavn), tapt fortjeneste som følge av at en kontrakt med tredjemann faller bort eller ikke blir oppfylt eller tap som følge av ødelagte eller forringede data, eller andre uforutsette skader på grunn av mislighold eller feil i tjenesten.

Posten er imidlertid under enhver omstendighet ikke ansvarlig for at Meddelelser ikke kommer frem til Kunden eller mottakere av Meddelelser fra Kunden rettidig. Tjenestene er basert på at Kunden selv sørger for å beskytte sine data mot innsyn fra uvedkommende. Posten har intet ansvar for de data som Kunden sender eller mottar ved bruk av Digipost. Posten har intet ansvar for tap, skade eller annet i forbindelse med ødeleggelse av Kundens data, avbrudd, ikke leverte data, feilaktig leverte data, nekting, fjerning eller sletting av Meddelelser i henhold til punkt 5 eller lignende. Posten kan heller ikke holdes ansvarlig dersom tredjeparter eller brukere av Digipost, bevisst eller ubevisst, skaffer seg adgang til Kundens data, hindrer eller vanskeliggjør Kundens bruk av Digipost.

Postens samlede erstatningsansvar overfor Kunden er under enhver omstendighet begrenset til et beløp tilsvarende fakturabeløpet for den leverte tjeneste, dog maksimalt kr. 30 000,-, for hvert skadetilfelle/hver ansvarsutløsende begivenhet. Dette gjelder ikke dersom Kundens tap skyldes forsett fra Postens side.

Beror Kundens direkte tap på kontraktsmedhjelpere som Posten har engasjert for å utføre ytelsen overfor Kunden, er Posten ansvarlig bare om også disse kontraktsmedhjelperne ville være ansvarlige etter ovennevnte på samme måte som Posten ville vært.

### 9.5. Hevning

Kunden kan etter skriftlig varsel til Posten heve avtaleforholdet Kunden har med Posten etter disse Vilkårene med umiddelbar virkning dersom det foreligger vesentlig mislighold fra Postens side.

## 10. Kundens mislighold

### 10.1. Betalingsmislighold fra Kunden

Ved betalingsmislighold kan Posten kreve forsinkelsesrente etter lov om renter ved forsinket betaling. I tillegg kan Posten pålegge de til enhver tid gjeldende lovbestemte gebyrer ved innkrevning av utestående betaling fra Kunden. Ved mislighold av betaling anses ethvert utestående krav som forfalt.

### 10.2. Hevning og stengning

Posten kan etter skriftlig varsel til Kunden heve avtaleforholdet Posten har med Kunden etter disse Vilkårene umiddelbart med den virkning at Kunden ikke får tilgang til Digipost dersom det foreligger vesentlig mislighold fra Kundens side. Som vesentlig mislighold regnes bl.a. at Kunden har oppgitt feil eller mangelfull informasjon om Kunden, betalingsmislighold, det som følge av alvorlig svikt i Kundens kredittverdighet eller evne til å betale er forventet at Kunden sannsynligvis ikke kommer til å oppfylle forpliktelse(r) etter Vilkårene og det derfor vil kunne inntre kontraktsbrudd som gir Posten hevingsrett med mindre Kunden stiller betryggende sikkerhet for sin oppfyllelse, eller Kunden bryter lov, forskrift eller myndighetsavgjørelse eller på annen måte misbruker Digipost eller informasjon eller data som er en del av Digipost. Det vises også til de Generelle betalingsbetingelsene for Posten Norge AS som kommer til anvendelse så langt de passer.

Posten har også anledning til midlertidig å stenge tilgangen til Digipost (suspensjon) inntil undersøkelser eller avklaringer om Kundens bruk av Digipost er gjennomført. Posten skal så langt mulig varsle Kunden skriftlig ved e-post og/eller Meddelelse til Brukerens Digipost-postkasse før tilgangen til Digipost midlertidig stenges. Uavhengig av om det foreligger et mislighold eller forventet mislighold, kan Posten heve avtaleforholdet hvis det i forbindelse med Kundens virksomhet åpnes gjeldsforhandlinger, akkord eller konkurs, eller annen form for kreditorstyring gjør seg gjeldende.

## 11. Skadeløsholdelse

Kunden skal holde Posten skadesløs i den utstrekning Posten mottar krav fra eller pålegges ansvar overfor tredjepart og kravet eller ansvaret er basert på Kundens krenkelse eller medvirkning til krenkelse av andres lovbeskyttede rettigheter (inkludert men ikke begrenset til opphavsrett eller tilgrensende rettigheter, patent, varemerke, design, know-how eller bedriftshemmelighet), eller brudd på eller medvirkning til brudd på lov, forskrift eller myndighetsavgjørelse og/eller disse Vilkårene ved bruk av Digipost. Kunden skal i slike tilfeller ha rett til å tre inn i kravet, eller i samarbeid med Posten gis anledning til å ivareta sine interesser som om kravet var rettet mot Kunden selv. Dersom et slikt krav rettes mot Posten skal Kunden dekke, foruten det direkte økonomiske tap, også utgifter til bistand for å håndtere kravet på en forsvarlig måte samt andre utgifter som står i en rimelig sammenheng med tredjeparts krav. Dersom Kunden blir kjent med at krav vil bli reist mot Posten i forbindelse med Kundens bruk av Digipost, skal Kunden umiddelbart varsle Posten skriftlig.

## 12. Fritakelsesgrunner (force majeure)

Posten er ikke ansvarlig for tap som skyldes lovinngrep eller administrative handlinger, inntruffet eller truende krig, opprør, borgerlige uroligheter, hærverk, sabotasje, terror, streik, lockout, boikott og blokade, uavhengig om det er Posten selv eller Postens organisasjon konflikten er rettet mot, eller iverksatt av, og uansett konfliktens årsak, herunder også når konflikten kun rammer deler av Postens funksjoner, samt brudd i edbdriften (herunder svikt i leveranser fra eksterne underleverandører) som skyldes ovenstående.

## 13. Overdragelser av rettigheter og plikter mv.

Posten kan fritt overdra sine rettigheter og plikter i henhold til avtaleforholdet etter disse Vilkårene mellom selskaper internt i Posten-konsernet. Rett til vederlag kan fritt overdras også utenfor Posten-konsernet. Kunden kan overdra retten til å bruke Digipost som del av fusjon, fisjon eller virksomhetsoverdragelse hvor samtlige av Kundens aktiva overdras. Det samme gjelder ved overdragelser til andre enheter i samme konsern. Før slik overdragelse må det ikke foreligge utestående forpliktelser overfor Posten, og Kunden må skriftlig varsle Posten før overdragelse skjer. Tjenestene i Digipost kan ikke selges, leies ut, eller på annen måte gjøres tilgjengelig for tredjepart, herunder ved at Kunden utfører tjenester for tredjepart, verken mot vederlag eller gratis.

## 14. Varsel

Med mindre annet fremgår uttrykkelig av disse Vilkårene, skal varsel i forbindelse med avtaleforholdet etter disse Vilkårene skje skriftlig og sendes til følgende adresse:

Til Posten: salg@digipost.no

eller

Posten Norge AS
Att: Digipost
Postboks 1500 Sentrum
0001 Oslo

Til Kunden:

Kundens Digipost-postkasse eller den e-postadresse som Kunden har oppgitt ved registrering, eller den postadresse som Kunden er registrert med i Digipost.

## 15. Ordinær oppsigelse

Partene har gjensidig rett til å si opp avtaleforholdet etter disse Vilkårene med tre måneders skriftlig varsel, uten nærmere begrunnelse, forutsatt at alle utestående forhold er gjort opp og at partene ikke har krav mot hverandre.

Ved opphør av avtalen ved oppsigelse vil Kundens Digipost-konto og lagrede data slettes på opphørstidspunktet. Kunden er selv ansvarlig for å ta kopi av alle data Kunden ønsker å beholde etter opphørstidspunktet. Posten forbeholder seg retten til å beholde data som er nødvendig for oppfølging av kundeforholdet.

Dersom Kunden slettes i Enhetsregisteret og/eller Foretaksregisteret, vil Kundens Digipost-konto og lagrede data slettes tre måneder etter Posten fikk beskjed om slettingen. De(n) som kan forplikte Kunden må kontakte Digipost for å få tilgang til Kundens Digipost-konto innen sletting. Posten forbeholder seg retten til å beholde data som er nødvendig for oppfølging av kundeforholdet.

## 16. Jurisdiksjon og verneting

Kontrakten er underlagt og skal tolkes i samsvar med norsk rett. Tvister mellom Posten og Kunden skal søkes løst i minnelighet. Dersom det ikke lar seg gjøre, kan hver av partene bringe tvisten inn for de ordinære domstoler med Oslo tingrett som eksklusivt verneting.

# Tilleggsvilkår bedrift — sikker print

Følgende vilkår er tilleggsvilkår til «Avtalevilkår for bruk av Digipost for bedrifter, organisasjoner, mv.».

## 1. Om Digipost print

Gjennom løsningen Digipost print vil Kunden få full distribusjon av sine brev. Brev til mottakere som er brukere av Digipost vil bli distribuert digitalt. Brev til mottakere som ikke har en digital postkasse i Digipost, vil bli printet og distribuert fysisk gjennom Posten.

## 2. Pris og faktureringsbestemmelser

Forsendelser til brukere som har en digital postkasse følger den til enhver tid gjeldende prisliste for digitale forsendelser. Pris for bruk av Digipost print følger av den til enhver tid gjeldende prisliste. Prisene er angitt i norske kroner eksklusiv merverdiavgift.

## 3. Produktbeskrivelse

Alle dokumenter som skal distribueres må være i PDF-format versjon 1.5 eller nyere, se også punkt 5 om de spesifikke krav til forsendelsene. PDF-dokumenter blir printet as-is i A4 portrettformat. Fonter som ikke er standard Windows-fonter må følge med dokumentet. Alle andre fonter enn standard-fonter vil automatisk bli erstattet hvis PDF-dokumentet refererer til fonten. Dokumentene printes i sort-hvitt eller farge med kvalitet på 300 dpi. Alle ark printes tosidig. Dokumentene pakkes i en standard C4- eller C5-konvolutt med ett stort vindu (105 mm x 70 mm). Det vil fremgå av konvolutten at brevet er distribuert gjennom Digipopst. For hvert brev printer Digipost et adresseark der mottakeradresse og returadresse fremgår. Det er det første arket som benyttes til adressering. Arket er ellers uten innhold og det legges inn mot vinduet i konvolutten. Utsending til print skjer en gang pr. virkedag. Forsendelser som mottas av Posten/Digipost før kl. 19.00 vil normalt være klart for fysisk distribusjon via Posten Norge neste virkedag. En unik ID for brevet blir printet på hvert ark for enklere sporing av forsendelsen. Sendinger med ukjent adressat, eller som adressaten ikke ønsker å motta, returneres om mulig til avsender. 

Brevpost utleveres til adressatens postadresse, som enten kan være til postkasse eller postboks. Mottaker av postsendinger er ansvarlig for oppsetting, vedlikehold samt merking av egen postkasse. Ved utilstrekkelig merking av postkassen, eller at Posten heller ikke har registrert at vedkommende bor på adressen, kan posten bli returnert til avsender. På steder med landpostbud blir registrerte postsendinger utlevert direkte til adressatens bolig. Adressater som ikke er tilstede ved leveringsforsøket og adressater som bor innenfor en grense på 1000 m fra det lokale salgsstedet, må hente registrerte sendinger her. Adressaten får i de sistnevnte tilfellene formidlet en hentemelding.

## 4. Spesifikke krav til forsendelsene

Riktig postadresse til mottaker må oppgis ved innsending. Dokumentene må være i PDFformat versjon 1.5 eller nyere. Alle dokumentsider må ha 18 mm marg på venstre side for påtrykk av strekkode. Returadresse må være spesifisert ved innsending.

## 5. Feil eller mangler

Ved feil eller mangler vises det til Vilkårene. For den fysiske distribusjonen gjelder særskilt: Posten er ansvarlig for fysiske postsendinger som er skadet, kommet bort eller forsinket, dersom dette skyldes grov uaktsomhet fra Postens side. Med skadet menes en postsending som helt eller delvis har fått skadet sitt innhold. Med kommet bort menes en postsending som ikke er utlevert til adressaten, eller stilt til dennes rådighet, eller som avsenderen ikke har fått i retur. Med forsinket menes en postsending som ikke er utlevert/forsøkt utlevert til adressaten, eller stilt til dennes rådighet innen den tiden som er angitt å gjelde for den aktuelle postsendingen. Posten er ikke erstatningsansvarlig dersom skade, bortkomst eller forsinkelse skyldes:

* Feil eller forsømmelse fra kundens side
* Postsendingens egen beskaffenhet
* Utilstrekkelig emballasje
* Forhold som Posten verken kunne unngå eller avverge følgene av Posten er ikke ansvarlig for følgeskader 

# Tilleggsvilkår bedrift — digital signatur

Følgende vilkår er tilleggsvilkår til «Avtalevilkår for bruk av Digipost for bedrifter, organisasjoner, mv.».

## 1. Om Posten signering

Gjennom denne avtalen gir Posten Norge AS kunden tilgang til tjenesten Posten signering for digital signering av dokumenter. Kunden kan sende og motta dokumenter som skal signeres digitalt, enten gjennom Digipost, i Postens signeringsportal eller integrert i egen virksomhetsportal.

## 2. Pris og faktureringsbestemmelser

Pris for bruk av Posten signering følger av den til enhver tid gjeldende prisliste. Prisene er angitt i norske kroner eksklusiv merverdiavgift.

Dersom en bruker avbryter en signeringsprosess etter å ha initiert tjenesten, teller det som en signeringstransaksjon.

## 3. Produktbeskrivelse

Kunden vil med Posten signering kunne sende dokumenter som skal signeres digitalt. Mottakeren av slike dokumenter kan signere ved bruk av en allerede utstedt e-ID (Bank ID utstedt av hvilken som helst bank i Norge, eller annet tilsvarende sikkerhetsinstrument godkjent av Posten). Listen over tilgjengelige e-ID-er som benyttes vil kunne endre seg. Kunden plikter å identifisere eller merke forsendelsen på den måten som Posten til enhver tid krever.

Posten er å anse som databehandler for personopplysninger som Kunden er behandlingsansvarlig for og som inngår i Posten signering, jf kapittel 8.1 i de generelle vilkårene. Posten er ikke behandlingsansvarlig for noen opplysninger i Posten signering.

Etter signering er gjennomført får Kunden det ferdig signerte dokumentet. Dette kan lastes ned eller arkiveres i Digipost. Personen(e) som har signert dokumentet får på tilsvarende måte tilgang til en kopi av det signerte dokumentet, som de kan laste ned eller arkivere i Digipost.


Gyldig fra 17. august 2016
