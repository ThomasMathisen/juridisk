# Personvern i Posten signering

Posten Norge AS (Posten) leverer tjenesten Posten signering, som er en tjeneste for elektronisk signering av dokumenter. Når du bruker tjenesten, vil det bli behandlet personopplysninger om deg. I dette dokumentet vil vi informere deg om hvilke opplysninger som vil bli behandlet, hvordan opplysningene sikres, dine rettigheter og hvem som er ansvarlig for behandlingen av personopplysningene.

## Behandlingsansvarlig

Det er de virksomheter som har inngått avtale med Posten om bruk av tjenesten, som er behandlingsansvarlig for de personopplysninger som behandles i signeringsprosessen. Det er dermed hver enkelt virksomhets ansvar å sikre at innsamling og behandling av personopplysninger gjøres i henhold til gjeldende lovgivning.

Posten behandler personopplysningene på vegne av hver enkelt virksomhet, og er således databehandler for virksomhetene. Posten behandler ikke personopplysninger for andre formål eller på andre måter enn det som er avtalt med virksomhetene.

For Posten er ditt personvern og din datasikkerhet det aller viktigste, og vi vil alltid behandle dine personopplysninger:
* med konfidensialitet
* på riktig måte, i henhold til egne erklæringer
* på lovlig vis, i samsvar med gjeldende lover og forskrifter om personvern og informasjonssikkerhet 

## Signerte dokumenter

Dokumenter som du mottar til signering i Posten signering er å anse som avsenders (hver enkelt virksomhets) eiendom inntil dokumentet er signert. Etter signering blir du tilbudt en kopi av det ferdig signerte dokumentet, som blir din eiendom. Posten lagrer ikke en kopi av det signerte dokumentet. Du må derfor laste det ned til din egen private datamaskin eller du kan opprette en digital postkasse for oppbevaring.

Dersom dokumentet signeres i Postens signeringsportal vil avsender sette en frist for når dokumentet må være signert. Fristen kan settes til maksimalt 90 dager frem i tid. En kopi av det signerte dokumentet vil være tilgjengelig for nedlasting i ett døgn etter signeringen er gjennomført.

## Opplysningskategorier som behandles

Når du bruker Posten signering, vil det bli behandlet personopplysninger om deg. Opplysningskategoriene er forklart nærmere under, og gjelder generell kontakt- og bruksinformasjon samt statistikk om bruken av tjenesten. For å kunne tilby tjenestene på Posten signering behandles også informasjon knyttet til cookies og IP-adresser.

### Kontakt- og bruksinformasjon

Følgende opplysninger samles inn i forbindelse med din bruk av Posten signering:

* Navn
* Fødselsnummer (11 siffer)
* Elektronisk identifikasjon (IP-adresse, cookies)
* Informasjon om brukerens bruk av Posten signering-løsningen
* Trafikkdata

### Statistikk om bruken av tjenestene

Når du bruker Posten signering samles det også inn opplysninger som ikke kan knyttes til deg, og som kun benyttes til utarbeiding av generell statistikk, samt til forbedring av tjenestene. Dette er informasjon om:

* Nettleser (browser) og innstillinger på denne
* Operativsystem
* Skjermoppløsning og antall farger på skjermen
* Internettforbindelse
* Besøkte sider på Posten signering og tidspunkt for besøk
* Hvilken side du kommer til Posten signering fra

### Cookies og IP-adresser

Posten signering benytter cookies for innsamling av statistikk. Cookies er små tekstfiler som lagres i brukerutstyret i forbindelse med bruk av internettjenester. Det foretas ikke identifisering av den enkelte bruker som person i forbindelse med anvendelsen av cookies. Opplysningene blir aldri utlevert eller stilt til disposisjon for en tredjepart utenfor Posten signering.

For å lære mer om brukermønstre bruker vi Google Analytics til å ta vare på informasjon som

* Nettleser (browser) og innstilinnger på denne
* Operativsystem
* Skjermoppløsning og antall farger på skjermen
* Internettforbindelse
* Besøkte sider på Posten signering og tidspunkt for besøk
* Hvilken side du kommer til Posten signering fra

For å gi en bedre brukeropplevelse tar vi vare på informasjon som:

* Lagring av språkvalg
* Lagring av hvilke sider/beskjeder som har blitt vist for brukeren slilk at de ikke må se det gjentatte ganger

Du kan ved å endre innstillingene i din nettleser velge å avstå fra bruk av cookies. Fremgangsmåten for å tilpasse innstillingene vil variere etter hvilken nettleser og type enhet du bruker. Merk at du også må gjøre innstillingene enkeltvis per nettleser og enhet om du benytter flere.

For å logge på og benytte Posten signering er det derimot en forutsetning at cookies aksepteres. For at du skal få en optimal brukeropplevelse hos Posten signering må du akseptere følgende nettsider under cookies-innstillingene i nettleseren din ved bruk av Posten signering:

* signering.posten.no
* id.signicat.no

Posten signering vil også kunne benytte tilsvarende teknologi som cookies, som ”web-beacons”, ”pixel tags” mv. samt annen teknologi som vil dekke samme funksjoner som cookies i fremtiden.Posten signering vil også kunne lagre din IP-adresse. En IP-adresse er et unikt nummer som tildeles de nettverksenhetene, f.eks. en datamaskin, som kommuniserer med hverandre over Internett.

### Bruk av fødselsnummer

For at du skal kunne logge deg på Posten signering, må du benytte en allerede utstedt e-ID (Bank ID utstedt av hvilken som helst bank i Norge, eller annet tilsvarende sikkerhetsinstrument godkjent av Posten). Listen over tilgjengelige e-ID- er som benyttes i Posten signering vil kunne endre seg. Via din e-ID vil Posten signering benytte fødselsnummer (11 siffer) for å identifisere deg.

Ditt fødselsnummer behandles utelukkende for autentisering av deg og for å sikre at du er rett mottaker (identifisering) av meddelelser fra offentlige myndigheter, virksomheter og organisasjonersom har tillatelse til å sende meddelelser knyttet opp mot fødselsnummer som identifiseringsnøkkel.

Ditt fødselsnummer vil ikke videreformidles, utleveres eller anvendes til andre formål enn Posten signering med mindre den offentlige myndigheten, virksomheten eller organisasjonen har tillatelse til dette på annet grunnlag. Fødselsnummer videresendes elektronisk i de tilfeller hvor en via en link i Posten signering kan komme til en annen nettside og automatisk logges på.

## Rett til innsyn, retting og sletting

Etter personopplysningsloven har du rett til innsyn i egne personopplysninger, og du har rett til å få rettet, eventuelt slettet, opplysninger som er feil. I alle tilfeller må du kontakte den virksomheten som besitter de aktuelle opplysningene, da det er virksomheten som er behandlingsansvarlig for personopplysninger i Posten signering.

## Informasjonssikkerhet

Posten signering har som mål å være den sikreste internettløsningen i Norge, og benytter anerkjente standarder og beste praksis i arbeidet med sikkerhet. Posten gjennomfører jevnlig risikovurderinger og sikkerhetstester av løsningen, og har implementert følgende sikkerhetstiltak i løsningen (ikke uttømmende):

* Autentiseringsløsning på sikkerhetsnivå 4.
* All informasjonsutveksling skjer med sterk kryptering (SSL, SSH).
* Alle handlinger som utføres av driftspetrsonell logges i egne hendelsesregistre.
* Alle dokumenter ligger lagret kryptert, med sterke krypteringsnøkler.
* Alle avsendere og mottakere blir identifisert etter strenge retningslinjer. Dette gjør at du alltidkan være sikker på hvilken avsender en meddelelse er sendt fra.
* Postens tjenere er plassert i sikre driftssentre, hos en leverandør som har lang erfaring med å håndtere virksomhetskritisk og sensitiv informasjon.
