# Personvern i Digipost

For Posten Norge AS (Posten) er ditt personvern og din datasikkerhet det aller viktigste, og vi vil alltid behandle dine personopplysninger:

* med konfidensialitet
* på riktig måte, i henhold til egne erklæringer
* på lovlig vis, i samsvar med gjeldende lover og forskrifter om personvern og informasjonssikkerhet 

Dokumenter som du har mottatt eller lastet opp til Digipost er din private informasjon og eiendom, og Posten vil innenfor lovens rammer bare behandle denne informasjonen når det er du selv som har initiert behandlingen.

## Behandlingsansvarlig

Posten vil behandle personopplysninger som følge av at brukeren benytter Digipost. Vi behandler personopplysningene dine innenfor rammen av gjeldende personvernregelverk og denne erklæringen. Behandlingsansvarlig er Posten Norge AS, Postboks 1500 Sentrum, 0001 Oslo.

## Formålet med behandlingen av opplysningene

Formålet med behandling av personopplysninger i Digipost er å oppfylle de rettigheter og plikter som følger av [avtalevilkårene](https://www.digipost.no/juridisk/) for Digipost. Formålet er videre å administrere og videreutvikle tjenestene, å gjennomføre autentiseringsprosesser, diagnostisere problemer i Digipost og tilhørende systemer, å utvikle nye ideer og tjenester, samt å kommunisere med brukeren. Personopplysninger vil også kunne bli benyttet til å rette markedsføringshenvendelser til brukeren i henhold til [avtalevilkårene](https://www.digipost.no/juridisk/) og personopplysningslovens og markedsføringslovens bestemmelser.

## Opplysningskategorier som behandles

Ved opprettelse av bruker/konto i Digipost og ved videre bruk av Digipost samles det inn informasjon om brukeren. Opplysningskategoriene er forklart nærmere under, og gjelder generell kontakt- og bruksinformasjon samt statistikk om bruken av tjenesten. For å kunne tilby tjenestene på Digipost behandles også informasjon knyttet til informasjonskapsler (cookies), IP-adresser og brukerens fødselsnummer.

### Kontakt- og bruksinformasjon

Følgende opplysninger samles inn i forbindelse med registrering og bruk av Digipost:

* Navn
* Kontaktinformasjon: Adresse, telefonnummer, e-postadresse, Digipost-adresse
* Fødselsnummer
* Profilinformasjon: Alder, kjønn og annen informasjon Brukeren selv velger å gjøre tilgjengelig, samt informasjon om valgte tilleggstjenester og funksjonalitet 
* Informasjon om Brukerens bruk av Digipost-løsningen, herunder pålogging og handlinger Brukeren utfører i løsningen
* Adresseliste opprettet av Bruker
* Bankkontonummer, kredittkort- og annen betalingsinformasjon i tilfeller det er nødvendig for gjennomføring og oppfølging av tjenester etter Brukerens ønske 
* Elektronisk identifikasjon (IP-adresse, cookies)

Dersom Brukeren har inngått avtale med sin bank om at fakturaer mottatt i Digipost skal vises i nettbanken ved pålogging der, vil Posten behandle og lagre slik informasjon som er nødvendig for å oppfylle avtalen mellom Brukeren og banken, jf avtalevilkårene mellom Brukeren og banken.

### Statistikk om bruken av tjenestene

Ved bruk av Digipost samles det også inn opplysninger som ikke kan knyttes til brukeren og som kun benyttes til utarbeiding av generell statistikk, samt til forbedring av tjenestene. Dette er informasjon om:

* Nettleser (browser) og innstillinger på denne
* Operativsystem
* Skjermoppløsning og antall farger på skjermen
* Internettforbindelse
* Besøkte sider på Digipost og tidspunkt for besøk
* Hvilken side man kommer til Digipost fra 

### Cookies og IP-adresser

For å logge på og benytte Digipost er det forutsetning at cookies aksepteres. Cookies er små tekstfiler som lagres i brukerutstyret i forbindelse med bruk av internettjenester. Digipost benytter også cookies for innsamling av statistikk. Det foretas ingen identifisering av den enkelte bruker som person i forbindelse med anvendelse av cookies. Digipost vil også kunne benytte tilsvarende teknologi som cookies samt annen teknologi som vil dekke samme funksjoner som cookies i fremtiden. For mer informasjon om vår bruk av cookies vises det til vår hjemmeside www.digipost.no.

Digipost vil også kunne lagre brukerens IP-adresse. En IP-adresse er et unikt nummer som tildeles de nettverksenhetene, f.eks. en datamaskin, som kommuniserer med hverandre over Internett. Brukerens IP-adresse vil kun bli benyttet til statistiske formål og til innsamling av demografisk informasjon i vid forstand, og vil derfor ikke kunne knyttes til brukeren eller kunden.

### Bruk av fødselsnummer

For at Brukeren skal kunne logge seg på sin personlige Digipost-konto, må Brukeren benytte sitt fødselsnummer (11 siffer), samt et selvvalgt passord eller en elektronisk ID som er støttet av Digipost. For å få tilgang til Meddelelser hvor avsender har stilt høyere krav til sikkerhet må Brukeren logge på med sitt fødselsnummer og sin valgte autentiseringsløsning (BankID utsendt av hvilken som helst bank i Norge, eller annet tilsvarende sikkerhetsinstrument godkjent av Posten). Brukeren forplikter seg til å holde sine personlige opplysninger hemmelig for andre (jf. punkt 4.1 ovenfor). Posten er ikke ansvarlig for feil eller mangler med autentiseringsløsningen.

Digipost registrerer og oppbevarer Brukerens fødselsnummer i forbindelse med opprettelsen av Digipost-postkasse. Brukers fødselsnummer behandles utelukkende for autentisering av Brukeren og for å sikre at Brukeren er rett mottaker (identifisering) av Meddelelser fra offentlige myndigheter, virksomheter og organisasjoner som har tillatelse til å sende Meddelelser knyttet opp mot fødselsnummer som identifiseringsnøkkel.

Brukerens fødselsnummer vil ikke videreformidles, utleveres eller anvendes til andre formål enn Digipost med mindre den offentlige myndigheten, virksomheten eller organisasjonen har tillatelse til dette på annet grunnlag. Fødselsnummer videresendes elektronisk i de tilfeller hvor en via en link i Digipost kan komme til en annen nettside og automatisk logges på.

Digipost benytter Posten Norge AS sitt adresseregister for å kunne koble Brukeren sammen med en fysisk adresse. Endrer Brukeren adresse hos Posten Norge AS, vil den fysiske adressen Brukeren knyttes opp mot i Digipost automatisk oppdateres.

## Utlevering til tredjepart

Dersom det er en forutsetning for å sende, motta eller arkivere Meddelelser, eller tilby eller utføre andre tjenester i Digipost, vil personopplysninger som er nødvendig for å utføre slik tjeneste bli utlevert til tredjepart.

Med unntak av det som følger av [Vilkårene](https://www.digipost.no/juridisk/), vil ikke personopplysninger bli utlevert til tredjepart for kommersielt bruk. Posten deler informasjon som ikke er identifiserbar på personnivå med tredjeparter, for bedre å kunne forstå bruksmønster for ulike typer Meddelelser, tilbud, annonsering og andre tjenester/funksjonalitet knyttet til Digipost.

## Frivillig bruk/utlevering av data lagret i Digipost

Digipost tilbyr funksjonalitet for å la en bruker aksessere sine egne data som er lagret i Digipost via andre nettsteder eller i andre app-er. Tilgangen til egne data iverksettes og godkjennes av brukeren selv, og brukeren kan når som helst trekke tilbake slike tilganger i sine innstillinger i Digipost.

## Rett til innsyn, retting og sletting

Etter personopplysningsloven har den enkelte rett til innsyn i egne personopplysninger. Dersom opplysninger i Digipost er feil, vil det være adgang til å få de rettet eller slettet. Alle opplysninger som er hentet fra brukeren, vil være tilgjengelige for brukeren via Digipost-kontoen, og kan rettes av brukeren via Digipost-kontoen eller Postens tjeneste for adresseendring. Det tas forbehold om at enkelte endringer kan kreve godkjenning før de aktiveres i Digipost.

## Informasjonssikkerhet

Posten har som mål at Digipost skal være den sikreste internettløsningen i Norge, og benytter anerkjente standarder og beste praksis i arbeidet med sikkerhet. Posten gjennomfører jevnlig risikovurderinger og sikkerhetstester av løsningen, og rådfører seg også med Datatilsynet ved hver endring i løsningen som kan berøre personvernet.

Posten har implementert følgende sikkerhetstiltak i Digipost (ikke uttømmende):

* Autentiseringsløsning på sikkerhetsnivå 4.
* All informasjonsutveksling skjer med sterk kryptering (SSL, SSH).
* Sensitiv informasjon kan meldingskrypteres ende-til-ende med kvalifiserte sertifikater.
* Alle handlinger som utføres av driftspersonell logges i egne hendelsesregistre.
* Alle dokumenter ligger lagret kryptert, med sterke krypteringsnøkler.
* Alle avsendere og mottakere blir identifisert etter strenge retningslinjer. Dette gjør at du alltid kan være sikker på hvilken avsender en meddelelse er sendt fra.
* Digiposts tjenere er plassert i et av Norges sikreste datasentre, hos en leverandør som har lang erfaring med å håndtere virksomhetskritisk og sensitiv informasjon.
* Det blir tatt sikkerhetskopi av alle dine dokumenter, og alle dokumenter blir lagret på to forskjellige steder til enhver tid slik at du er beskyttet mot brann, ødeleggelse av tjenere osv.
* Postens ansatte eller ansatte hos underleverandører har ikke tilgang til dine dokumenter. Det er kun et fåtall driftspersoner som har tilgang til Digipost sine systemer, men siden alle dokumenter ligger lagret kryptert, så har heller ikke disse innsyn i dine data. 

## Personvern i Digipost sine app-er

Digipost samler ikke inn brukerdata fra app-ene for iOS og Android. App-ene aksesserer således ingen data på brukerens enhet utover de data som ligger i app-en og som hentes via Digipost sin nettjeneste. I dette avsnittet utdypers vanlige spørsmål om hvordan Digipost sine app-er fungerer og hvilke data som aksesseres.

### Hva blir samlet inn av informasjon?

App-en lagrer brukerens navn og passord som brukeren har registrert seg med i Digipost, inntil brukeren velger å logge ut. App-en laster ned brev, kvitteringer og dokumenter fra Digipost sine servere.

### Hvor og hvordan blir informasjon lagret?

Digipost for iOS lagrer all informasjonen kryptert med AES256-kryptering med nøkler lagret i iOS Keychain.

Digipost for Android lagrer all informasjonen kryptert med RSA-kryptering med nøkler lagret i Android KeyStore.

### Hvor lenge blir informasjonen lagret?

Helt til brukeren sletter appen.

### Hvilke rutiner finnes for sletting av informasjon?

Brukeren kan selv velge å deaktivere sin konto i Digipost. Tre måneder etter deaktivering slettes all informasjon fra Digipost sine servere og vil ikke lenger være tilgjengelig i app-en.

### Hva brukes informasjonen til (viderebruk)?

Ingen viderebruk. All data ligger lukket (sandbox-et) i app-en, og er utilgjengelig for andre apper.

### Knyttes informasjonen til person eller blir den anonymisert?

All informasjon knyttes til den registrerte Digipost-brukeren.

### Får brukeren beskjed om hva slags informasjon som blir innhentet, samt formålet?

Ja, gjennom denne personvernerklæringen.

### Må brukeren akseptere vilkår for å installere App-en?

Det er ingen vilkår for å innstallere app-en, men app-en fungerer kun for registrerte brukere og følger de generelle brukervilkårene for Digipost.

### Annen logging og innsending av informasjon

Det logges kall mot Digipost sine servere, hvilket er normalt for alle web-tjenester. Disse loggene oppbevares i ca. to måneder, før de slettes.

Dersom app-en krasjer vil brukerne bli spurt om de ønsker å sende informasjon om dette til oss. Da sendes aggregerte krasjlogger. Disse loggene er anonymiserte og benyttes kun til feilsøking.

### Personvernombud

E-postadressen til Personvernombudet i Posten Norge AS: <personvernombud@posten.no>
